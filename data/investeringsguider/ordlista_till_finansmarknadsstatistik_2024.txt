SCB – Ordlista till Finansmarknadsstatistiken 2 av 14 
 
Datum 
1 av 14 
2024-11-25 
 
Ordlista till 
Finansmarknadsstatistiken 
 
 
 
 
 
 
Ordlista till 
Finansmarknadsstatistiken 
 
Alternativa investeringsfonder (AIF) 
 
Alternativa investeringsfonder (AIF) avser AIF vars tillgångar i 
huvudsak består av bostadslån. De AIF som ingår i 
Finansmarknadsstatistiken är kopplade till bostadskreditinstitut. Ett 
bostadskreditinstitut kan sälja sina lån till en eller flera AIF:er och på så 
sätt finansiera sin utlåning. Oftast behåller bostadskreditinstituten 
själva administrering av lånen och kontakten med bolånetagarna. 
 
Avbetalningskredit 
 
Avbetalningskredit är en låneform som kan användas vid köp av till 
exempel maskiner och fordon. Varan ägs av låntagaren och utgör 
säkerhet för lånet vilket betyder att inga andra säkerheter eller borgen 
krävs. Avbetalningskredit är inte att förväxla med delbetalning av 
kortkredit eller andra lån där det köpta objektet inte utgör säkerhet för 
lånet. 
 
Avistakonto 
 
Med avistakonton avses inlåning utan överenskommen löptid, 
uppsägningstid eller betydande restriktioner i uttagsvillkoren. Till 
avistakonton räknas exempelvis lönekonton och sparkonton med fria 
uttag. 
 
Belåningsbara statsskuldsförbindelser m.m. 
 
Enligt Finansinspektionens författningssamling FFFS 2008:25 är 
följande tillgångar att ses som belåningsbara statsskuldförbindelser: 
 
"1. Statsskuldförbindelser, statsobligationer, statsskuldväxlar och andra 
liknande värdepapper som är emitterade av offentliga organ och 
belåningsbara i centralbanken i den stat där institutet är etablerat. 2. 
Andra värdepapper som är belåningsbara i centralbanken i den stat där 
institutet är etablerat, om belåningsbarheten följer av nationell 
lagstiftning.” 
 
SCB – Ordlista till Finansmarknadsstatistiken 3 av 14 
 
MFI:s innehav av belåningsbara statsskuldförbindelser m.m. redovisas i 
tabell 7.17.1. i publikationen Finansmarknadsstatistik 
 
Betalkortsfordringar och kontokortskrediter 
 
Betalkortsfordringar avser kortkredit där ingen ränta utgår från det att 
kortet använts tills dess att nästkommande faktura regleras. Vid 
betalkorts-fordringar beviljas kontoinnehavaren ett räntefritt anstånd, 
ofta mellan 30 och 40 dagar, med betalning av det belopp som 
debiterats kontot under en viss period varefter skulden återbetalas. Det 
är numera vanligt att kortinnehavaren efter den räntefria perioden kan 
välja att dela upp återbetalningen mot ränta. Den kvarvarande krediten 
räknas i dessa fall som kontokortskredit. 
 
Kontokortskredit är en kredit som inte reglerats vid nästföljande 
fakturering, i regel utgår ränta på kontokortskrediter. 
 
MFI:s utlåning i form av betalkort/kontokortskrediter redovisas i tabell 
7.7. i publikationen Finansmarknadsstatistik. 
 
Debetkort eller bankkort ingår inte i uppgifterna eftersom beloppet vid 
kortköp i dessa fall dras från ett inlåningskonto. Kortinnehavarens 
tillgångar på kontot minskar men det uppstår normalt ingen skuld för 
kortinnehavaren. 
 
Antal utgivna betal- och kreditkort redovisas i tabell 7.8. Statistik över 
antalet kort av olika typ och transaktioner publiceras också årsvis av 
Europiska centralbanken på deras hemsida www.ecb.int i "Statistical 
Data Warehouse" - "Payments and securities trading, clearing, 
settlements". 
 
Blancokrediter 
 
Blancokrediter eller blancolån är lån som beviljats utan någon säkerhet 
eller borgen. Ofta har denna typ av lån en hög ränta jämfört med lån 
där det finns säkerhet, till exempel bostadslån. 
 
I statistiken ingår även betalkortsfordringar och kontokortskrediter i 
blancokrediter då de i regel saknar säkerhet. 
 
Borgen, kommunal 
 
Då en kommun går i borgen för ett lån kallas säkerheten kommunal 
borgen. Vanligtvis ges kommunal borgen till företag där kommunen har 
ett ägarintresse, till exempel kommunala bostadsföretag men 
föreningar och ideella organisationer med flera kan också få kommunal 
borgen som säkerhet. Vid kommunal borgen övertar kommunen den 
risk som är knuten till lånet och ofta medför detta en förmånligare 
SCB – Ordlista till Finansmarknadsstatistiken 4 av 14 
 
 
 
ränta än om enbart ett pantbrev kan erbjudas som säkerhet. 
Förmånligare ränta och utebliven kostnad för pantbrev har gjort 
kommunal borgen till en vanlig säkerhet. För mer information om 
kommunal borgen se SOU 2008:38. 
 
Borgen, statlig 
 
Statlig borgen, eller så kallad kreditgaranti, är exempelvis borgen 
utfärdad av Statens bostadskreditnämnd (BKN), Statliga 
exportgarantilån från Exportkreditnämnden (EKN), borgen från 
länsstyrelser och garantier från Riksgäldskontoret (RGK). Kreditgaranti 
från BKN är "... en försäkring som långivare kan teckna för lån till ny- 
och ombyggnad av bostäder och vid förvärv av fastighet som ombildas 
till kooperativ hyresrätt." (www.bkn.se) 
 
Bostadsinstitut 
 
Bostadsinstitut är en undergrupp till MFI och tillhör sektor 122300 
(bostadsinstitut) enligt INSEKT 2014. 
 
Bostadskreditinstitut 
 
Bostadskreditinstitut är institut som har tillstånd att ge ut 
bostadskrediter enligt Finansinspektionen. Bostadskreditinstitut 
klassas inte som MFI och tillhör sektor 125300 (finansiella bolag med 
utlåningsverksamhet) enligt INSEKT 2014. Insamlingen av 
bostadskreditinstitut började i december 2018 och publicerades första 
gången i februari 2020. 
 
Bostadslån (lån efter ändamål) 
 
Bostadslån definieras som "krediter för inköp av bostad för eget bruk 
eller uthyrning, inklusive lån för byggnation och renovering" 
(ECB/2021/2). 
 
I Sverige samlas inte uppgift om ändamål in direkt utan skattas utifrån 
rapporterad säkerhet. I bostadslån ingår alla lån till hushåll där småhus, 
ägarlägenhet eller bostadsrätt utgör säkerhet för lånet. För ytterligare 
beskrivning av hur ändamål beräknas se del 7. Balansposter i 
publikationen Finansmarknadsstatistik. 
 
Bostadsrätter 
 
Med bostadsrätt avses en lägenhet eller ett småhus som ägs av en 
förening (bostadsrättsförening) i vilken bostadsinnehavaren är medlem. 
 
 
 
SCB – Ordlista till Finansmarknadsstatistiken 5 av 14 
 
Bostadsrättsförening 
 
Bostadsrättsföreningar räknas som icke-finansiella företag. Om ett 
hushåll tar lån för att köpa en bostadsrätt är det utlåning till hushåll 
(oftast med bostadsrätten som säkerhet). Om en bostadsrättsförening 
tar ett lån, till exempel vid bildande eller vid reparationer, är detta ett 
lån till icke-finansiella företag. Utlåning till bostadsrättsföreningar 
särredovisas i del 7.3 i publikationen Finansmarknadsstatistik. 
 
Byggnadskrediter/Byggnadskreditiv 
 
Utlåning för att finansiera uppförandet av nya fastigheter eller 
ombyggnad av befintliga fastigheter. Räntan på krediten är oftast rörlig 
och beräknas på det belopp som utnyttjas. 
 
Certifikat 
 
Certifikat är räntebärande omsättningsbara värdepapper som vanligtvis 
har en löptid på högst 1 år men kan i undantagsfall ha en löptid på upp 
till 2 år. 
 
I statistiken finns certifikat redovisat i tabell 7.17 i publikationen 
Finansmarknadsstatistik. För emitterade värdepapper finns förutom en 
uppdelning på instrumenttyp även en uppdelning på löptid. 
 
Dagslån 
 
Dagslån är lån med en avtalad löptid på en bankdag. Stor del av 
dagslånemarknaden, liksom repotransaktioner, sker mellan 
kreditinstitut eller mellan kreditinstitut och Riksbanken. 
 
Derivatinstrument 
 
Derivatinstrument är finansiella instrument vars värde är beroende av 
vissa underliggande tillgångar, till exempel aktier, räntor eller 
råvaruindex. Derivatinstrument används bland annat för att hantera 
valutakurs- och ränterisker (Guidelines to the international locational 
banking statistics, www.bis.org). 
 
I statistiken redovisas derivatinstrument med positiva marknadsvärden 
under tillgångar och derivatinstrument med negativa marknadsvärden 
under skulder. Motpartsfördelningen av derivat i tabell 7.18 i 
publikationen Finansmarknadsstatistik görs efter derivatets 
avtalsmotpart och inte efter underliggande tillgång. 
 
Dotterbolag 
 
Med dotterbolag avses en juridisk person vars röster för samtliga aktier 
eller andelar till över 50 procent ägs av ett annat bolag, så kallat 
moderbolag. För att definieras som ett dotterbolag krävs också att 
SCB – Ordlista till Finansmarknadsstatistiken 6 av 14 
 
 
 
moderbolaget har rätt att ensamt utöva bestämmande inflytande över 
dotterbolaget. För mer detaljerad information se Aktiebolagslagen 
(2005:551). 
 
I Finansmarknadsstatistiken sker redovisningen i regel på 
moderbolagsnivå. Om en finansiell koncern har en bank, ett 
bostadsinstitut och ett försäkringsbolag i Sverige kommer banken att 
ingå under banker och bostadsinstitutet under bostadsinstitut. 
 
Både banker och bostadsinstitut är MFI. Försäkringsbolag räknas 
däremot inte som MFI. Svenska instituts utländska döttrar ingår inte i 
statistiken. 
 
Factoring och factoringkrediter 
 
Factoring innebär att ett företag finansierar sig genom belåning eller 
försäljning av sina kundfordringar till ett finansbolag (fakturabelåning 
resp. fakturaköp). Med factoringkredit (fakturabelåning) menas kredit 
där kundfordringarna utgör säkerhet. Vid factoringkredit kan 
finansbolaget överta administrationen av kundfordringarna och i vissa 
fall även kreditrisken. Även av institut köpta fakturafordringar ingår. 
 
I del 7.6 i publikationen Finansmarknadsstatistik sammanställs 
statistik om factoringkrediter. Statistiken avser de factoringkrediter 
som ges av MFI, andra finansiella företag kan dock också ha 
factoringverksamhet. 
 
Filial 
 
Med filial avses ett avdelningskontor med självständig förvaltning 
genom vilket ett institut driver verksamhet i annat land. Filialen är en 
del av institutet men ska ha egen bokföring som ska vara helt skild från 
institutets bokföring i övrigt och ha en verkställande direktör. 
 
I statistiken ingår svenska MFI:s filialer i utlandet i alla delar i 
publikationens Finansmarknadsstatistik, utom i del 5 
Penningmängden, där endast verksamhet bedriven inom Sverige ingår. 
I balansräkningarna, del 6 särredovisas svenska MFI:s filialer i utlandet. 
 
Flerbostadshus 
 
Med flerbostadshus avses hus med minst tre bostadslägenheter. 
 
Företagarhushåll 
 
Företagarhushåll avser hushåll vars största inkomst härrör från rörelse 
med eller utan anställda. Företagarhushåll är inte en juridisk person. 
 
 
 
SCB – Ordlista till Finansmarknadsstatistiken 7 av 14 
 
I företagarhushåll ingår: 
 
• 
inkomst från rörelse bedriven i eget namn 
• 
delägarskap i enkelt bolag 
• 
partrederi eller motsvarande som inte är juridisk person 
• 
jordbruksfastighet som inte är utarrenderat och annan fastighet. 
Företagsinteckning 
 
Företagsinteckning är en säkerhet i form av företagsinteckningsbrev. 
Bolagsverket är den svenska myndighet som sköter 
företagsinteckningar. 
 
Förlagslån och förlagsbevis 
 
Med förlagsbevis avses ett räntebärande skuldebrev med löptid på flera 
år som ges ut av banker, industriföretag och bostadsinstitut. 
Förlagsbeviset är ett intyg på att innehavaren har lånat ut pengar utan 
specifik säkerhet. Förlagslån är ett lån vars andelar betecknas 
förlagsbevis. Vid en företagskonkurs ger förlagslån rätt till betalning 
först efter att andra skulder är betalda. Detta betyder en högre risk för 
innehavare av förlagslån jämfört med obligationer och därmed oftast 
också en högre ränta. Förlagslån vänder sig främst till institutionella 
placerare. 
 
MFI:s förlagslån redovisas i del 7.17. i publikationen 
Finansmarknadsstatistik 
 
Hushållens icke-vinstdrivande organisationer (HIO) 
 
Med hushållens icke-vinstdrivande organisationer (HIO) avses icke- 
vinstdrivande organisationer som inte är marknadsproducenter och 
som betjänar hushållssektorn med syfte att tillvarata hushållens 
intressen eller bedriva humanitär hjälpverksamhet. 
 
Här ingår exempelvis: 
• 
fackföreningar, yrkesförbund, politiska partier, kyrkor och religiösa 
samfund, sociala och kulturella föreningar samt fritids- och 
idrottsklubbar som inte är vinstdrivande 
• 
välgörenhets-, stöd- och hjälporganisationer 
• 
stipendiestiftelser och donationsfonder. 
För mer om sektorindelning, se SCB: Standard för institutionell 
sektorindelning 2014, INSEKT 2014. 
 
In- och upplåning 
 
In- och upplåning från hushåll visar hushållens kontosparande i banker 
och andra MFI. Inlåning definieras som belopp som uppgiftslämnare är 
skyldiga sina fordringsägare exklusive belopp som hänför sig till 
emitterade överlåtbara värdepapper. Uttrycket upplåning används ofta 
SCB – Ordlista till Finansmarknadsstatistiken 8 av 14 
 
 
 
även för emitterade värdepapper vilket alltså inte är fallet i 
Finansmarknadsstatistiken. Distinktionen mellan in- och upplåning 
kan variera, en uppdelning är utifrån vem som tar initiativet eller att 
det inte är möjligt att neka inlåning. 
 
Indelning efter olika typer av konton visas i del 5. Penningmängden i i 
publikationen Finansmarknadsstatistik där avistainlåning i 
Sverigebaserade MFI och Riksgäldskontoret redovisas under M1 och 
inlåning med vissa villkor (se nedan) redovisas under M2. 
 
I del 7.14 i publikationen Finansmarknadsstatistik redovisas in- och 
upplåning efter typ av inlåning med särredovisning av bl.a. inlåning 
med överenskommen löptid (se nedan) och inlåning med 
uppsägningstid (se nedan). 
 
Indexobligation 
 
Indexobligation eller aktieindexobligation är en finansiell produkt med 
en obligation som bas. Till obligationen knyts optioner med en eller 
flera underliggande tillgångar, exempelvis aktier eller räntor. 
Avkastningen på indexobligationen är beroende av utvecklingen på de 
underliggande tillgångarna. Genom att investera i indexobligationer är 
investeraren garanterad att få tillbaka investerat belopp (exkl. avgifter 
och ev. överkurs och under förutsättning att emitterande institut inte 
går i konkurs) men kan samtidigt ta del av den eventuella värdeökning 
som den underliggande tillgången ger. Generellt gäller dock att 
avkastningen inte är lika hög som en direktinvestering i den 
underliggande tillgången. 
 
Indexobligationer särredovisas i del 7.17. i publikationen 
Finansmarknadsstatistik. 
 
Individuellt pensionssparande (IPS) 
 
Individuellt pensionssparande (IPS) är ett pensionssparande utan 
försäkringsinslag. Sparandet kan ske i fonder, obligationer, aktier eller 
på konto. IPS är endast ämnat privatpersoners eget pensionssparande. 
För att ett företag ska få erbjuda IPS och kalla sig för 
pensionssparinstitut krävs tillstånd från Finansinspektionen. 
Pensionssparinstitut kan vara t.ex. banker och värdepappersbolag. IPS 
utgör bara en mindre del av pensionssparandet. Vid sidan av 
socialförsäkringssystemet och Pensionsmyndigheten (tidigare 
Premiepensionsmyndigheten, PPM) står livförsäkringsbolag för en stor 
del av pensionssparandet, både det privata pensionssparandet och 
tjänstepensionen. Tjänstepension kan också hanteras av 
tjänstepensionskassor, pensionsstiftelser eller av företagen själva. 
 
 
 
SCB – Ordlista till Finansmarknadsstatistiken 9 av 14 
 
Inlåning med uppsägningstid 
 
Här avses inlåning med uppsägningstid där insättningen inte kan tas ut 
i kontanter innan uppsägningstidens utgång eller endast kan tas ut mot 
avgift eller försämring av räntevillkoren. Även konton med begränsat 
antal fria uttag per år ingår här. 
 
Inlåning med vissa villkor 
 
Inlåning med vissa villkor används för definition av 
penningmängdsmåttet M2. Med inlåning med vissa villkor avses 
inlåning med uppsägningstid t.o.m. 3 månader eller inlåning med 
överenskommen löptid t.o.m. 2 år. 
 
Inlåning med överenskommen löptid 
 
Inlåning med överenskommen löptid avser inlåning med avtalad löptid 
som inte kan tas ut i kontanter under denna tid eller som under denna 
tid endast kan tas ut i kontanter mot avgift eller försämring av 
räntevillkoren. Med överenskommen löptid avses den ursprungliga 
löptiden under vilken insättningen är låst eller omgärdad av 
uttagsrestriktioner. Här ingår t.ex. fasträntekonton och andra konton 
där insättningen inte fritt kan tas ut innan ett förutbestämt datum. 
 
Konsumtionskrediter (lån efter ändamål) 
 
Konsumtionskrediter definieras som "lån som beviljas främst för 
personlig konsumtion av varor och tjänster" (ECB/2021/2)). 
 
I Sverige samlas inte uppgift om ändamål in direkt utan uppskattas. I 
konsumtionskrediter ingår utlåning från MFI till andra hushåll än 
företagarhushåll där övrig borgen (ej statlig eller kommunal) är 
säkerhet för lånet eller där lånet saknar säkerhet. 
 
I konsumtionskrediter ingår betalkortsfordringar och 
kontokortskrediter då de i regel saknar säkerhet. För ytterligare 
beskrivning av hur ändamål beräknas se 7. Balansposter. i 
publikationen Finansmarknadsstatistik. 
 
Kontraktskrediter 
 
För att frigöra uppbundet kapital kan ett företag belåna sina kontrakt. 
Denna typ av kredit kallas kontraktskredit eller kontraktsbelåning. 
 
I statistiken avses belåning av kontrakt hos MFI. Kontrakt som kan 
belånas är t.ex. avbetalningskontrakt och leasingkontrakt. Även av 
institut köpta avbetalningskrediter ingår. 
 
 
 
SCB – Ordlista till Finansmarknadsstatistiken 10 av 14 
 
Lantbruksfastigheter 
 
Med lantbruksfastighet menas det som i Fastighetstaxeringslag 
(1979:1152) benämns lantbruksenhet. I lantbruksfastighet ingår 
byggnad för jordbruk och skogsbruk såsom djurstall, lada eller 
maskinhall tillsammans med åkermark, betesmark, skogsmark och 
skogsimpediment (skogsmark med låg virkesproduktion). Även småhus 
och tomtmark som ligger på lantbruks-enheten räknas som 
lantbruksfastighet. 
 
Leasing, finansiell 
 
Finansiell leasing kan ses om ett avbetalningsköp. Vid finansiell leasing 
står den s.k. leasetagaren själv för till exempel underhåll och service av 
varan. Avgiften leasetagaren betalar ska täcka upp för de kostnader det 
s.k. leasingbolaget har för anskaffandet av varan, finansiella kostnader 
m.m. När kontraktstiden är slut kan eventuellt äganderätten övergå 
från leasingbolaget till leasetagaren. För mer detaljerad information se 
Ekonomistyrningsverkets hemsida, www.esv.se. 
 
Finansiell leasing ingår i utlåningen. Operationell, finansiell och 
objektsfördelad leasing redovisas i del 7.12 
 
Leasing, operationell 
 
Operationell leasing kan ses om ett vanligt hyresavtal. Det s.k. 
leasingbolaget köper utrustning som sedan hyrs ut till den s.k. 
leasetagaren mot en avgift. Vid operationell leasing står leasingbolaget 
för t.ex. underhåll och service av varan. Avgiften leasetagaren betalar 
ska täcka finansiella kostnaderna för varan samt kostnader för 
underhåll och service m.m. För mer detaljerad information se 
Ekonomistyrningsverkets hemsida, www.esv.se. Operationell leasing 
ingår inte i statistiken över utlåningen. Operationell, finansiell och 
objektsfördelad leasing redovisas i del 7.12. i publikationen 
Finansmarknadsstatistik. 
 
Leasingobjekt 
 
I del 7.12 i publikationen Finansmarknadsstatistik presenteras 
objektfördelad leasing. 
 
Lätta lastbilar är bilar som huvudsakligen används för godsbefordran 
eller annan bil än personbil eller buss och där totalvikten är på högst 
3,5 ton. 
 
Medicinsk utrustning innehåller, förutom utrustning för hälso- och 
sjukvård samt tandvård, även veterinärutrustning. 
 
Övriga leasingobjekt kan exempelvis vara maskiner inom massa- och 
pappersindustrin samt energiutrustning. 
SCB – Ordlista till Finansmarknadsstatistiken 11 av 14 
 
 
 
Moderbolag 
 
För att ett aktiebolag ska definieras som ett moderbolag krävs bl.a. att 
aktiebolaget har mer än 50 procent av rösterna för samtliga aktier eller 
andelar i en annan juridisk person (s.k. dotterbolag). Det krävs också att 
aktiebolaget har rätt att ensamt utöva bestämmande inflytande över 
dotterbolaget. För mer detaljerad information se Aktiebolagslagen 
(2005:551). 
 
Monetära basen 
 
Begreppet monetär bas är ett mått på finansieringsbasen för 
penningmängden. 
 
I den monetära basen ingår: 
• 
Utelöpande sedlar och mynt 
• 
MFI:s inlåning i Riksbanken 
• 
Fordringar på Riksbanken till följd av emitterade riksbankscertifikat. 
Nya avtal (räntestatistiken) 
Med nya avtal menas avtal som ingåtts under den aktuella månaden. 
Nya avtal innefattar: 
• 
Alla finansiella avtal där villkor och förutsättningar som påverkar 
räntan på in- eller utlåning för första gången bestäms. 
• 
Alla nya avtal som är resultatet av direkta förhandlingar rörande 
existerande in- och utlåning. I direkta förhandlingar ingår bland 
annat flytt av lån, förtidsinlösning och omförhandlingar. 
• 
Förlängningar av existerande avtal som indirekt innebär 
omförhandlingar av villkor och förutsättningar. 
• 
Sparande på konto där det inte finns ett i förväg fastställt belopp för 
månadsvis sparande. 
För utlåningen räknas hela utestående beloppet på transaktionskonto 
med kredit och dagslån som nya avtal. Detta berör främst 
nedbrytningarna samtliga lån och konsumtionskrediter. Lån med 
räntebindningstid berörs inte. För inlåningen räknas hela utestående 
beloppet för dagslån, avistainlåning och inlåning med uppsägningstid 
som nya avtal. Detta berör främst inlåningskategorin "samtliga 
konton". 
 
Obligationer 
 
Obligationer är räntebärande värdepapper med en löptid från oftast ett 
år (undantagsfall) och längre. Obligationer finns som s.k. nollkupongs- 
obligationer och kupongobligationer. Nollkupongsobligationerna ökar i 
värde fram till den dag de förfaller medan kupongobligationen ger 
avkastning löpande. 
SCB – Ordlista till Finansmarknadsstatistiken 12 av 14 
 
 
 
Statistiken i del 6 Värdepappersmarknaden avser emissioner av 
obligationer på den svenska marknaden i svenska kronor. 
 
Nödlidande lån (oreglerade lånefordringar) 
 
Ett lån klassas som nödlidande då lånet uppfyller minst ett av  
följande kriterier: 
• 
Hela eller en del av ränte- eller kapitalbeloppet har varit förfallet till 
betalning och obetalt i mer än 90 dagar 
• 
Det bedöms föreligga risk att lånet inte kommer att återbetalas till 
fullo utan utnyttjande av säkerhet. 
Definitionen motsvarar definitionen i tillsynsrapporteringen FINREP. 
 
I del 7.11 i publikationen Finansmarknadsstatistik sammanställs 
statistik över storleken på nödlidande låne. De nödlidande lånen 
sätts även i relation till den totala utlåningen. 
 
Outnyttjade krediter 
 
Med outnyttjade kreditmöjligheter avses åtaganden att lämna kredit, att 
köpa värdepapper eller att utfärda garantier eller accepter i enlighet med 
direktiv 2013/36/EU och Rådets förordning (EU) nr 575/2013 om poster 
utanför balansräkningen med medelrisk, medel-lågrisk och lågrisk. 
I statistiken över outnyttjade kreditmöjligheter ingår även lånelöften till 
hushåll för bostadslån, oavsett riskklassificering för kapitaltäckningsmål. 
 
Penningmarknadsfonder 
 
Från januari 2012 ändrades definitionen av penningmarknadsfonder för 
att harmonisera med ECB:s statistik och European Securities and 
Markets Authoritys (ESMA:s) vägledning om penningmarknadsfonder. 
En av flera skillnader mot tidigare definition är att hela portföljen nu 
får ha en vägd genomsnittlig räntebindningstid på högst 6 månader och 
en vägd genomsnittlig löptid på högst ett år. Dessutom får varje enskilt 
värdepapper i fonden max ha en återstående löptid på två år och en 
återstående räntebindningstid på max 397 dagar. Tidigare var 
definitionen att ursprunglig löptid fick vara max 397 dagar eller att den 
genomsnittliga löptiden för portföljen fick vara max 397 dagar. I och 
med definitionsförändringen minskade antalet penningmarknadsfonder 
(monetära investeringsfonder). Eftersom ESMA:s vägledning inte 
införts i svensk lag kan fonder ha ordet penningmarknadsfond i namnet 
utan att uppfylla ESMA:s definition. 
 
Postväxlar 
 
Riksbankens publikation ”Den svenska finansmarknaden 2009” 
beskriver en postväxel enligt följande "Postväxeln är ett säkert 
betalningsmedel som används vid större inköp som ska betalas kontant 
som till exempel ett hus- eller bilköp. Den köps, hos någon av de svenska 
bankerna, för ett önskat belopp och ställs ut på mottagaren eller på 
köparen av postväxeln. Om den ställs på köparen kan den vid ett senare 
SCB – Ordlista till Finansmarknadsstatistiken 13 av 14 
 
tillfälle överlåtas till mottagaren och då utgör den ett säkert betalningssätt 
eftersom den redan är betald". 
 
Postväxlar särredovisas i del 7.17 i publikationen 
Finansmarknadsstatistik. 
 
Privatobligationer 
 
Obligationer som riktar sig till privatpersoner kallas för 
privatobligationer. Privatobligationer är normalt upptagna till handel 
på börs och kan handlas i små handelsposter. 
 
I statistiken räknas också s.k. säkerställda privatobligationer som 
privatobligationer. Privatobligationer särredovisas i del 7.17 i 
publikationen Finansmarknadsstatistik. 
 
Repor 
 
En repa eller äkta återköpsavtal kan definieras som "ett avtal där den 
ena parten förbinder sig att sälja ett värdepapper till en motpart i utbyte 
mot likvida medel. Samtidigt sker en överenskommelse om att 
värdepapperet ska köpas tillbaka till ett bestämt pris vid en given tidpunkt i 
framtiden". (Den svenska finansmarknaden 2016, Sveriges Riksbank). 
Vid dessa återköpsavtal finns det sålda värdepapperet kvar i säljarens 
balansräkning. Erlagd och erhållen köpeskilling ingår i utlåning 
respektive inlåning. Repor är vanligtvis korta vilket gör att volymen kan 
variera kraftigt. 
 
Reverskredit 
 
Reverskredit eller reverslån avser en skriftlig skuldförbindelse eller 
utfästelse av en låntagare. En revers innehåller som regel uppgifter om 
lånets villkor (dvs. lånebelopp, ränta, säkerhet, löptid samt 
räntebetalningsdagar). Lån mot revers är bankernas och 
bostadsinstitutens vanligaste utlåningsform. 
 
Småhus 
 
Småhus avser en eller tvåfamiljsbostäder. Exempel på småhus är villor 
och radhus. Även vissa flerfamiljshus som ligger på lantbruk räknas 
som småhus. För mer detaljerad information se 
Fastighetstaxeringslagen (1979:1152). 
 
Sparbanker 
 
Sparbanker är banker, som till skillnad från bankaktiebolag, saknar 
aktieägare och därmed också aktiekapital. Bildande och organisation av 
sparbanker regleras i Sparbankslagen (1987:619). Flera sparbanker har 
ombildats till bankaktiebolag och är därmed inte sparbanker i juridisk 
mening även om de kan ha kvar ordet sparbank i namnet. De banker 
som ombildats ingår i statistiken under bankaktiebolag och inte under 
sparbanker. 
Sparbankernas tillgångar och skulder presenteras i del 6 .6 samt 6.9 i 
publikationen Finansmarknadsstatistik. 
SCB – Ordlista till Finansmarknadsstatistiken 14 av 14 
 
 
Sparkonto/Inlåning med restriktioner/Inlåning med villkor 
 
I inlåning med restriktioner ingår inlåning som på något sätt är bunden 
eller omgärdad av uttagsrestriktioner. Här ingår exempelvis 
fasträntekonton och konton med begränsat antal fria uttag. Se också 
inlåning med överenskommen löptid och inlåning med uppsägningstid. 
 
Säkerställda obligationer 
 
Säkerställda obligationer är obligationer som med en egen lag, Lag 
(2003:1223) om utgivning av säkerställda obligationer, skyddar 
kreditgivaren bättre än vanliga obligationer. Som säkerhet för 
obligationerna finns en bestämd mängd svenska bostadslån som med 
marginal ska överstiga värdet på obligationerna. Till skillnad mot 
institutets övriga fordringsägare har dessutom obligationsinnehavarna 
viss rätt till sin del i säkerhetsmassan, om något skulle hända med det 
emitterande institutet (www.riksbank.se). Möjligheten att ge ut 
säkerställda obligationer infördes i Sverige 2004. För mer information 
om säkerställda obligationer se Lag (2003:1223) om utgivning av 
säkerställda obligationer och Finansinspektionens författningssamling 
FFFS 2013:1. Säkerställda obligationer särredovisas i del 7.17. i 
publikationen Finansmarknadsstatistik. 
 
Transaktionskonto med kredit och revolverande lån 
 
Med revolverande lån avses lån med en viss beviljad kredit där krediten 
kan utnyttjas fritt så länge låntagaren håller sig inom den beviljade 
krediten. Det behöver inte innebära krav på regelbundna 
återbetalningar men när lån återbetalas så ökar kreditutrymmet för 
låntagaren. I kategorin Transaktionskonto med kredit och revolverande 
lån ingår exempelvis checkräkningskrediter, byggnadskrediter 
(byggkreditiv), kontokortskrediter och betalkortsfordringar. 
 
Värdepapperisering 
 
Med värdepapperisering åsyftas en process där tillgångar som 
fastighetslån och företagslån (eller riskerna kopplade till dessa lån) 
samlas och ompaketeras till värdepapper (kapitalbaserade 
värdepapper). Det finns två typer av värdepapperisering, traditionell 
och syntetisk. 
 
Traditionell värdepapperisering sker till exemepl när en bank 
(initiativtagaren) säljer ej likvida tillgångar (t.ex. lån, med eller utan 
säkerhet) till en tredje part som finansierar köpet genom emission av 
värdepapper som garanterats med tillgångarna köpta från banken. 
SCB – Ordlista till Finansmarknadsstatistiken 15 av 14 
 
 
 
Värdepappren kan vara publika eller s.k. private placements. Tredje 
parten som köper lån och emitterar värdepapper går under olika namn 
som FVC (Financial Vehicle Corporation), SPE (Special Purpose Entity) 
eller SPV (Special Purpose Vehicle). 
 
Vid syntetisk värdepapperisering överförs kreditrisken till en tredje part 
men inte de underliggande tillgångarna. 
 
I Sverige är värdepapperisering tämligen ovanligt. I de fall det sker 
stora förändringar som påverkar statistiken kommenteras detta i 
fotnot. 
 
Köpta och sålda lån dvs. lån som sålts, köpts, värdepapperiserats eller 
annars avyttrats eller förvärvats finns redovisade i del 4.2. i 
publikationen Finansmarknadsstatistik. 
 
Ägarlägenheter 
 
Ägarlägenheter (ägarbostäder) är en fastighetsform där innehavaren 
äger en enskild lägenhet i ett flerbostadshus. Detta till skillnad mot 
bostadsrätter där innehavaren är medlem i en ekonomisk förening 
(bostadsrättsförening) som i sin tur äger fastigheten. I Sverige har 
ägarlägenheter funnits som upplåtelseform sedan maj 2009. 
 
Övrig borgen 
 
Med övrig borgen avses kreditgaranti som tecknas av fysiska personer 
eller andra juridiska personer än stat och kommun. Här ingår till 
exempel lån som garanteras av familjemedlemmar. 
 
Övriga lån (lån efter ändamål) 
 
Övriga lån definieras som lån för "lån som har beviljats för annat än 
konsumtion och bostadsförvärv, t.ex. affärskrediter, konsolidering av 
skulder, studielån etc." (ECB/2021/2). Centrala studiestödsnämnden 
(CSN) är en stor långivare till studenter men klassificeras inte som MFI 
och ingår därför inte i statistiken. I Sverige samlas inte uppgift om 
ändamål in direkt utan skattas. Övriga lån omfattar alla lån till 
hushållens icke-vinstdrivande organisationer och de lån till hushåll 
som inte kan klassificeras som bostadslån eller konsumtionskrediter. 
För ytterligare beskrivning av hur ändamål beräknas se del 7. 
Balansposter. 
